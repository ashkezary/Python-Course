# جلسه یکم
## مقدمه
پیش از اینکه برنامه‌نویسی پایتون را آغاز کنیم، لازم است به دو پرسش پاسخ دهیم. یک اینکه چه نیازی به برنامه‌نویسی داریم؟ و دیگر اینکه از میان زبان‌های مختلف برنامه‌نویسی چرا پایتون؟ به این پرسش‌ها می‌توانیم پاسخ‌های مختلفی بدهیم اما به طور ساده می‌توان گفت ما برنامه‌نویسی را می‌آموزیم تا بتوانیم بهتر فکر کنیم و دقیق‌تر و سریع‌تر مسأله حل کنیم و در مجموع نیروی کار بهتری باشیم. توجه کنید که امروزه برنامه‌نویسی فقط درسی مختص دانشجویان کامپیوتر نیست و لازم است دانشجویان رشته‌های مختلف مهندسی و حتی علوم انسانی، تا حد خوبی با برنامه‌نویسی آشنا باشند.

برای انتخاب پایتون نیز دو دلیل عمده داریم: یک اینکه این زبان بسیار به زبان محاوره نزدیک است و در نتیجه یادگیری آن ساده‌تر است (اصطلاحاً یک زبان سطح بالا است). علاوه بر آن، زبان پایتون با کتابخانه‌های مختلفی که در آن وجود دارد کاربردهای بسیار گسترده‌ای را پوشش می‌دهد، از توسعه‌ی نرم‌افزار تا هوش مصنوعی و علوم داده و زمینه‌های تخصصی‌تر برای هر رشته.

نکته‌ی بسیار مهم دیگری که پیش از آغاز درس باید به آن توجه کنید این است که در این درس آنچه به شما کمک می‌کند، فقط و فقط زمانی است که خودتان به تنهایی مشغول کد زدن هستید. حضور در کلاس درس و کلاس حل تمرین، دیدن کدنویسی دیگران، تماشای فیلم‌های آموزش پایتون، مطالعه‌ی کتاب و ... همه می‌توانند مفید باشند اما به این شرط که خودتان دست به کد شوید.
## نصب و راه‌اندازی پایتون
برای برنامه‌نویسی پایتون، دست کم به دو ابزار نیاز داریم که باید آن‌ها را روی رایانه‌ی خود نصب کنیم. نخست خود پایتون و دوم یک IDE. برای نصب پایتون کافی است از پیوند زیر نسخه پایتون مناسب برای سیستم خود را بارگیری کنید:

https://www.python.org/downloads/

سپس با اجرای فایل بارگیری شده، مطابق شکل زیر پس از هفتک زدن دو گزینه‌ی پایین، گزینه install now را کلیک کنید.
![image](https://github.com/user-attachments/assets/923109b9-4f65-4d1a-8f08-ffba675760ee)
پس از نصب پایتون، حال می‌توانید با نوشتن python در ترمینال سیستم خود، محیطی برای نوشتن و اجرای کد پایتون داشته باشید.
پس از اینکه پایتون نصب شد، برای اینکه بتوانیم راحت‌تر کد بنویسیم و اجرا کنیم، برای اینکه فایل‌های برنامه را به خوبی مدیریت کنیم و خطاها را بهتر بیابیم، می‌توانیم از یک محیط برنامه‌نویسی یکپارچه (IDE) استفاده کنیم. از بهترین IDEهای مناسب برای زبان پایتون می‌توان به موارد زیر اشاره کرد:

- PyCharm
- Spyder
- Jupyter Notebook
- VSCode

که در این درس ما از مورد چهارم استفاده می‌کنیم.
برای نصب VSCode می‌توانید به سادگی از پیوند زیر نسخه مناسب برای رایانه‌ی خود را بارگیری کنید:

https://code.visualstudio.com/download

پس از آن همه گزینه‌ها را به همان صورت پیش‌فرض جلو بروید. فقط دقت کنید که گزینه Add PATH را هفتک بزنید. پس از نصب VSCode همچنان این امکان را ندارید که در این IDE کد پایتون اجرا کنید اما پس از ایجاد یک فایل پایتون خود VSCode پیشنهاد می‌دهد که افزونه پایتون را نیز نصب کنید که با تایید آن می‌توانید به صورت درجا در همان محیط این کار را انجام دهید و پس از آن دیگر می‌توانید فایل پایتون را اجرا کنید.

## آغاز کدنویسی
به طور ساده، یک برنامه در رایانه چگونه اجرا می‌شود؟ یک ورودی دریافت می‌کند، پردازشی انجام می‌شود و خروجی‌ای به کاربر داده می‌شود. با همین توضیح، برای اینکه برنامه‌نویسی را آغاز کنیم، باید بتوانیم از کاربر یک ورودی بگیریم، پردازشی انجام دهیم و سپس به کاربر خروجی نمایش دهیم.
